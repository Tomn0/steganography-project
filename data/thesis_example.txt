Dziecko w dzisiejszym świecie, zanim opanuje umiejętność mówienia, ma już często za sobą etap wejścia w cyfrowy świat. Umiejętnie wodzi 
palcem po dotykowym ekranie urządzenia, potrafi obsługiwać mysz i klawiaturę komputera, włączenie telewizora i ustawienie właściwego 
kanału z ulubionymi bajkami to dla niego błahostka. Nowe technologie asystują dziecku w procesie wchodzenia w życie. Są obecne w życiu 
dziecka niemal od kołyski i idą w parze z nim przez dzieciństwo, młodość, zabawę i naukę. Trudno oprzeć się wrażeniu, że młode pokolenie 
zdecydowanie przewyższa pokolenie rodziców w opanowaniu nowości technicznych. Bardzo szybko dzieci wchodzą w rolę ekspertów od spraw 
związanych z nowymi technologiami. W oczach pokolenia rodziców poruszają się intuicyjnie i bezbłędnie po cyfrowym świecie budząc podziw 
i zachwyt najbliższych. Bywa, że skutkiem fascynacji umiejętnościami swojego dziecka jest pozostawienie zbyt dużej swobody w dostępie do 
technologii. Taki stan rzeczy rodzi pytania: jaki jest rzeczywisty obraz dzieci współczesnego cyfrowego świata? Czy nowe technologie są 
konieczne w jego rozwoju? Na ile medialna aktywność dzieci pokrywa się z ich kompetencjami cyfrowymi? Na ile wodzenie palcem po ekranie 
dotykowym jest świadome i zamierzone, a na ile przypadkowe i bezcelowe? Czy z klikaniem w klawiaturę komputera wiąże się świadomość zarówno 
możliwości, jak i zagrożeń wynikających z bycia w sieci? Rodzice uważają, że ich dzieci potrafią się poruszać po cyfrowym świecie znacznie 
lepiej od nich. Tu nasuwa się kolejne pytanie: czy dziecko bez dojrzałego opiekuna – przewodnika nie zagubi się w cyfrowym świecie?
Celem niniejszej pracy jest analiza kompetencji medialnych dziecka. Tytułowe zagadnienie przedstawione zostało w czterech rozdziałach.
W rozdziale pierwszym poszukiwano odpowiedzi na pytanie: czym jest dzieciństwo. Podjęto próbę scharakteryzowania okresu dzieciństwa na 
przestrzeni wieków. Poruszony został problem edukacji medialnej dzieci, jako ważny współcześnie element kształtowania człowieka już od 
wczesnych lat. Przedstawiony został również wizerunek dziecka i jego dzieciństwa w kontekście intensywnego wzrostu roli mediów w życiu 
społecznym. W rozdziale drugim zdefiniowano pojęcia „cyfrowi tubylcy”, „cyfrowi imigranci”. Przedstawiono w nim również charakterystykę 
tych dwóch grup. Opisano rzeczywisty obraz współczesnych cyfrowych tubylców z perspektywy kulturowej, społecznej i edukacyjnej. 
Poddano refleksji zjawiska, jakie niesie ze sobą ekspansja mediów w obszary życia dotychczas zarezerwowane dla przekazu tradycyjnego,
w tym zjawisko „wielozadaniowości” i zjawisko „rozpychania czasu”. Pokolenie cyfrowych tubylców kształtuje swój model życia i bycia poprzez 
dostęp do nowoczesnych technologii, zwrócono więc również uwagę na poziom rozumienia cyfrowego świata i znajomość narzędzi, bez których 
współczesne dzieci nie potrafią często wyobrazić sobie życia. W rozdziale trzecim omówione zostały kompetencje niezbędne do prawidłowego 
funkcjonowania we współczesnym świecie. Przedstawiono również nowe kompetencje cyfrowych tubylców powołując się na raport z badań 
„Polskie dzieci w Internecie” (EU Kids Online). Z uwagi na to, że postęp w dziedzinie mediów i technologii cyfrowych jest coraz większy 
i dotyczy coraz młodszej części naszego pokolenia, rozdział czwarty poświęcony jest badaniu, jak w rzeczywistości kształtują się 
kompetencje medialne dzieci. Rozdział ten zawiera omówienie wywiadu przeprowadzonego z dziećmi i ankiety skierowanej do rodziców. 
Wyniki mają pokazać, jaka jest świadomość dzieci dotycząca bezpiecznego korzystania z Internetu, umiejętność trafnego doboru wartościowych 
treści oraz ustalenie stosunku rodziców do umiejętności własnych dzieci.
