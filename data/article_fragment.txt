Przy okazji rutynowego badania naukowcy z Francji odnaleźli złoże, które może zawierać od 6 mln do 250 mln ton wodoru. 
To może być jedno z największych złóż białego wodoru, jakie kiedykolwiek odkryto. Naukowcy i biznes mają ambitne plany, 
które wspomogą walkę z kryzysem klimatycznym.

Akcja polegała na ocenie ilość metanu w zagłębiu górniczym za pomocą "pierwszej na świecie" specjalistycznej sondy. 
Kilkaset metrów niżej wykryła niskie stężenie wodoru, a im głębiej, tym stężenie rosło — nawet do 20 proc.

— To było zaskakujące — przyznał jeden z dwóch naukowców Jacques Pironon cytowany przez CNN. Oszacowano, 
że złoże może zawierać od 6 mln do 250 mln ton wodoru. To może być jedno z największych złóż "białego wodoru", 
jakie kiedykolwiek odkryto. Eksperci wskazują, że jest czymś w rodzaju klimatycznego świętego Graala.

Eksperci cytowani przez CNN wskazują, że byli świadkami szybkiego rozwoju przemysłu gazu łupkowego w USA, 
który zrewolucjonizował rynek energetyczny. Teraz możemy być świadkami kolejnej rewolucji.

Złoża białego wodoru zostały znalezione na całym świecie, w tym w USA, Europie Wschodniej, Rosji, 
Australii, Omanie, a także we Francji i Mali. Niektóre z nich zostały odkryte przypadkowo, inne 
dzięki odnalezieniu cech krajobrazu określanych czasem jako "bajkowe kręgi" — płytkie, eliptyczne zagłębienia, 
z których może wyciekać wodór.