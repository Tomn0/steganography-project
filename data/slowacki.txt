Wczesne lata spędził w Krzemieńcu i Wilnie. Matka Salomea (z którą był przez całe życie bardzo związany uczuciowo) po stracie pierwszego 
męża została żoną profesora Uniwersytetu Wileńskiego Augusta Becu. Dzięki temu przyszły poeta miał kontakt ze środowiskiem 
intelektualnym, poznał m.in. Adama Mickiewicza, Joachima Lelewela, Jana i Jędrzeja Śniadeckich. W latach 1825-28 studiował w Wilnie 
prawo. W 1829 rozpoczął pracę w Komisji Rządowej Przychodów i Skarbu. Na początku 1831 wyjechał do Drezna, gdzie został kurierem 
dyplomatycznym Rządu Narodowego – odbył podróże do Londynu oraz do Paryża, w którym osiadł we wrześniu 1831 roku.

W latach 1832-36 przebywał w Genewie, gdzie ogromny wpływ wywarła na niego przyroda alpejska (W Szwajcarii). Podczas pobytu w Rzymie 
w 1836 zaprzyjaźnił się z Zygmuntem Krasińskim, który przez długi czas był jednym z nielicznych czytelników doceniających wartość i 
nowatorstwo jego poezji. W latach 1836-37 odbył podróż do Grecji, Egiptu i Palestyny, w latach 1837-38 przebywał we Florencji. 
Egzotyka podróży, mistyczne przeżycia związane z poznaniem Ziemi Świętej, a potem studia nad literaturą, malarstwem i rzeźbą włoską 
znajdują odzwierciedlenie w liryce, poematach i dramatach tego okresu (np. "Hymn o zachodzie słońca", "Podróż do Ziemi Świętej z Neapolu", 
"Rozmowa z piramidami", "Poema Piasta Dantyszka herbu Leliwa o piekle", "Beatrix Cenci").

W 1842 w Paryżu Słowacki poznał Andrzeja Towiańskiego i na krótko związał się z Kołem Sprawy Bożej kierowanym przez Mickiewicza. 
To Towiańskiemu w znacznej mierze zawdzięczał Słowacki ostateczny kształt swojego systemu filozoficznego. Poglądy filozoficzne i społeczne \
Słowackiego (o których będzie mowa dalej) inspirowały go do aktywności politycznej, która nie przynosiła jednak wielkich rezultatów. 
W czasie powstania krakowskiego i tzw. rzezi galicyjskiej stworzył Kółko z nielicznymi zwolennikami, do których należał m.in. 
Ludwik Norwid, brat Cypriana. Napisał kilka utworów o charakterze manifestu politycznego, m.in. "Głos z wygnania do braci w kraju", 
"Do emigracji o potrzebie idei".

W okresie Wiosny Ludów ogłosił "Głos brata Juliusza Słowackiego do zgromadzonych i w klub chcących się związać Polaków". 
Po wybuchu powstania wielkopolskiego zawiązał Konfederację i mimo zaawansowanej gruźlicy pojechał do Poznania, gdzie wystąpił na 
posiedzeniu Komitetu Narodowego. Opuścił Poznań na żądanie pruskiej policji. Udał się do Wrocławia, gdzie po 18 latach spotkał się z 
przybyłą ze Lwowa matką, po czym powrócił przez Ostendę do Paryża, gdzie wkrótce zmarł. Pochowany został na cmentarzu Montmartre. W 1927 
jego prochy zostały uroczyście przewiezione do Krakowa i złożone w Katedrze Wawelskiej obok prochów Mickiewicza.
